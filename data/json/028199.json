{"code": 0, "data": {"allow_search": true, "attention": false, "author_title": null, "blocked": false, "blocked_count": null, "can_del": false, "comments": [], "create_time": 1650101300, "cw": "令人不适", "hot_score": null, "is_blocked": false, "is_reported": null, "is_tmp": false, "last_comment_time": 1650101300, "likenum": 2, "n_attentions": 2, "n_comments": 0, "pid": 28199, "poll": null, "reply": 0, "text": "秦妇吟\n韦庄 〔唐代〕\n\n中和癸卯春三月，洛阳城外花如雪。\n东西南北路人绝，绿杨悄悄香尘灭。\n路旁忽见如花人，独向绿杨阴下歇。\n凤侧鸾欹鬓脚斜，红攒黛敛眉心折。\n借问女郎何处来？含颦欲语声先咽。\n回头敛袂谢行人，丧乱漂沦何堪说！\n三年陷贼留秦地，依稀记得秦中事。\n君能为妾解金鞍，妾亦与君停玉趾。\n\n前年庚子腊月五，正闭金笼教鹦鹉。\n斜开鸾镜懒梳头，闲凭雕栏慵不语。\n忽看门外起红尘，已见街中擂金鼓。\n居人走出半仓惶，朝士归来尚疑误。\n是时西面官军入，拟向潼关为警急。\n皆言博野自相持，尽道贼军来未及。\n须臾主父乘奔至，下马入门痴似醉。\n适逢紫盖去蒙尘，已见白旗来匝地。\n\n扶羸携幼竞相呼，上屋缘墙不知次。\n南邻走入北邻藏，东邻走向西邻避。\n北邻诸妇咸相凑，户外崩腾如走兽。\n轰轰昆昆乾坤动，万马雷声从地涌。\n火迸金星上九天，十二官街烟烘烔。\n日轮西下寒光白，上帝无言空脉脉。\n阴云晕气若重围，宦者流星如血色。\n紫气潜随帝座移，妖光暗射台星拆。\n\n家家流血如泉沸，处处冤声声动地。\n舞伎歌姬尽暗捐，婴儿稚女皆生弃。\n东邻有女眉新画，倾国倾城不知价。\n长戈拥得上戎车，回首香闺泪盈把。\n旋抽金线学缝旗，才上雕鞍教走马。\n有时马上见良人，不敢回眸空泪下；\n西邻有女真仙子，一寸横波剪秋水。\n妆成只对镜中春，年幼不知门外事。\n一夫跳跃上金阶，斜袒半肩欲相耻。\n牵衣不肯出朱门，红粉香脂刀下死。\n南邻有女不记姓，昨日良媒新纳聘。\n琉璃阶上不闻行，翡翠帘间空见影。\n忽看庭际刀刃鸣，身首支离在俄顷。\n仰天掩面哭一声，女弟女兄同入井；\n北邻少妇行相促，旋拆云鬟拭眉绿。\n已闻击托坏高门，不觉攀缘上重屋。\n须臾四面火光来，欲下回梯梯又摧。\n烟中大叫犹求救，梁上悬尸已作灰。\n妾身幸得全刀锯，不敢踟蹰久回顾。\n旋梳蝉鬓逐军行，强展蛾眉出门去。\n旧里从兹不得归，六亲自此无寻处。\n\n一从陷贼经三载，终日惊忧心胆碎。\n夜卧千重剑戟围，朝餐一味人肝脍。\n鸳帏纵入岂成欢？宝货虽多非所爱。\n蓬头垢面眉犹赤，几转横波看不得。\n衣裳颠倒语言异，面上夸功雕作字。\n柏台多半是狐精，兰省诸郎皆鼠魅。\n还将短发戴华簪，不脱朝衣缠绣被。\n翻持象笏作三公，倒佩金鱼为两史。\n朝闻奏对入朝堂，暮见喧呼来酒市。\n\n一朝五鼓人惊起，叫啸喧呼如窃语。\n夜来探马入皇城，昨日官军收赤水。\n赤水去城一百里，朝若来兮暮应至。\n凶徒马上暗吞声，女伴闺中潜生喜。\n皆言冤愤此时销，必谓妖徒今日死。\n逡巡走马传声急，又道官军全阵入。\n大彭小彭相顾忧，二郎四郎抱鞍泣。\n沉沉数日无消息，必谓军前已衔璧。\n簸旗掉剑却来归，又道官军悉败绩。\n\n四面从兹多厄束，一斗黄金一斗粟。\n尚让厨中食木皮，黄巢机上刲人肉。\n东南断绝无粮道，沟壑渐平人渐少。\n六军门外倚僵尸，七架营中填饿殍。\n长安寂寂今何有？废市荒街麦苗秀。\n采樵斫尽杏园花，修寨诛残御沟柳。\n华轩绣毂皆销散，甲第朱门无一半。\n含元殿上狐兔行，花萼楼前荆棘满。\n昔时繁盛皆埋没，举目凄凉无故物。\n内库烧为锦绣灰，天街踏尽公卿骨！\n\n来时晓出城东陌，城外风烟如塞色。\n路旁时见游奕军，坡下寂无迎送客。\n霸陵东望人烟绝，树锁骊山金翠灭。\n大道俱成棘子林，行人夜宿墙匡月。\n\n明朝晓至三峰路，百万人家无一户。\n破落田园但有蒿，摧残竹树皆无主。\n路旁试问金天神，金天无语愁于人。\n庙前古柏有残枿，殿上金炉生暗尘。\n一从狂寇陷中国，天地晦冥风雨黑。\n案前神水咒不成，壁上阴兵驱不得。\n闲日徒歆奠飨恩，危时不助神通力。\n我今愧恧拙为神，且向山中深避匿。\n寰中箫管不曾闻，筵上牺牲无处觅。\n旋教魇鬼傍乡村，诛剥生灵过朝夕。\n妾闻此语愁更愁，天遣时灾非自由。\n神在山中犹避难，何须责望东诸侯！\n\n前年又出杨震关，举头云际见荆山。\n如从地府到人间，顿觉时清天地闲。\n陕州主帅忠且贞，不动干戈唯守城。\n蒲津主帅能戢兵，千里晏然无犬声。\n朝携宝货无人问，暮插金钗唯独行。\n\n明朝又过新安东，路上乞浆逢一翁。\n苍苍面带苔藓色，隐隐身藏蓬荻中。\n问翁本是何乡曲？底事寒天霜露宿？\n老翁暂起欲陈辞，却坐支颐仰天哭。\n乡园本贯东畿县，岁岁耕桑临近甸。\n岁种良田二百廛，年输户税三千万。\n小姑惯织褐絁袍，中妇能炊红黍饭。\n千间仓兮万丝箱，黄巢过后犹残半。\n自从洛下屯师旅，日夜巡兵入村坞。\n匣中秋水拔青蛇，旗上高风吹白虎。\n入门下马若旋风，罄室倾囊如卷土。\n家财既尽骨肉离，今日垂年一身苦。\n一身苦兮何足嗟，山中更有千万家。\n朝饥山上寻蓬子，夜宿霜中卧荻花！\n\n妾闻此老伤心语，竟日阑干泪如雨。\n出门惟见乱枭鸣，更欲东奔何处所？\n仍闻汴路舟车绝，又道彭门自相杀。\n野色徒销战士魂，河津半是冤人血。\n适闻有客金陵至，见说江南风景异。\n自从大寇犯中原，戎马不曾生四鄙。\n诛锄窃盗若神功，惠爱生灵如赤子。\n城壕固护教金汤，赋税如云送军垒。\n奈何四海尽滔滔，湛然一境平如砥。\n避难徒为阙下人，怀安却羡江南鬼。\n愿君举棹东复东，咏此长歌献相公。", "timestamp": 1650101300}}